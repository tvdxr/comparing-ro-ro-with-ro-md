{
  "title": "Creează un video despre localitatea ta și câștigă 1.600 de lei. Vor fi oferite 35 de premii",
  "content": "Tinerii cu vârste cuprinse între 14 și 25 de ani sunt invitați să participe la concursul național de eseuri video „Descoperă comunitatea mea”. Competiția este organizată de AO „Institutum Virtutes Civilis” (IVC), în parteneriat cu Fundația Soros Moldova, și își propune să implice tinerii în promovarea patrimoniului cultural, a tradițiilor și a atracțiilor turistice locale.\n\n\n\n\nParticipanții trebuie să realizeze videoclipuri scurte în care să prezinte o localitate din Republica Moldova de care se simt apropiați, punând în valoare tradițiile, peisajele, oamenii sau obiectivele culturale care fac comunitatea unică și trezesc mândrie și sentimentul de apartenență.\n\n\nCe trebuie să știi?\n\n\n#1. Concursul este deschis tinerilor din Republica Moldova și din diaspora, cu vârste între 14 și 25 de ani.\n#2. Materialele video pot fi elaborate în limba română, rusă, ucraineană, găgăuză sau romani.\n#3. Fiecare participant(ă) se poate înscrie cu o singură lucrare video.\n#4. Participanții minori se pot înscrie doar cu acordul părinților sau al reprezentanților legali.\n#5. Videoclipurile vor fi transmise până la data de 9 februarie 2026, completând acest \nformular de înscriere\n și încărcând materialul video în \nfișierul din Dropbox\n.\n\n\nVor fi desemnate 35 de eseuri video câștigătoare, ale căror autori vor primi premii în valoare de până la 1.600 MDL, sub formă de bunuri materiale. Termen-limită pentru trimiterea eseurilor video este \n9 februarie 2026\n. \n\n\nMai multe detalii poți afla \naici\n.",
  "metadata": {
    "id": 31,
    "source_url": "https://diez.md/2026/01/11/creeaza-un-video-despre-localitatea-ta-si-castiga-1-600-de-lei-vor-fi-oferite-35-de-premii/"
  }
}