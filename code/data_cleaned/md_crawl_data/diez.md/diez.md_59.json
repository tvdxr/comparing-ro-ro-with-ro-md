{
  "title": "Cine sunt premianții Zilei Naționale a Vinului. În acest an, au fost acordate două distincții noi pentru meritele vinificatorilor",
  "content": "Ziua Națională a Vinului este o sinteză a rezultatelor viticultorilor și vinificatorilor din ultimul an, care au consolidat poziția țării noastre pe harta vinicolă mondială ca fiind un producător de vinuri „uimitor de bune”. Tradițional, în cadrul evenimentului sunt decernate premii și distincții „Oamenilor Vinului” – semne de recunoștință pentru contribuția la vizibilitatea și recunoașterea internațională a vinului Moldovei, precum și pentru excelența în sectorul vitivinicol. \n\n\n\n\nÎn cadrul ceremoniei de inaugurare a celei de-a XXIV-a ediții, președintele Parlamentului Republicii Moldova, Igor Grosu, alături de directorul Oficiului Național al Viei și Vinului, Ștefan Iamandi, și alți oficiali guvernamentali, au înmânat distincții personalităților și companiilor care au contribuit semnificativ la dezvoltarea și promovarea Vinului Moldovei. \n\n\nMarele premiu în anul 2025 pentru merite deosebite în fabricarea vinurilor de calitate înaltă, perpetuarea tradițiilor şi calității excelente a vinurilor autohtone, promovarea imaginii Republicii Moldova ca țară vitivinicolă pe arena internațională, precum şi pentru aportul în dezvoltarea turismului vitivinicol moldovenesc i-a revenit Combinatului de Vinuri „Cricova”. \n\n\nEdiția a XXIV-a vine cu noi distincții pentru oamenii vinului, care extind recunoașterea și către alți actori valoroși ai sectorului: micii producători și cei care produc distilate de calitate. \n\n\nTrofeul Creatorului de Vin în anul 2025, acordat pentru merite deosebite în fabricarea vinurilor de calitate, perpetuarea tradițiilor şi calității excelente a vinurilor autohtone, promovarea imaginii Republicii Moldova ca țară vitivinicolă pe arena internațională a revenit vinăriei \nDivus Winery LTD\n. Trofeul Creatorului de Distilate în anul 2025 pentru merite deosebite în domeniul vitivinicol i-a fost acordat Vinăriei Bardar. \n\n\nMedalia „Petru Ungureanu”, alături de titlu „Cel mai iscusit oenolog al anului”, a fost acordată domnului Ion Borta, tehnolog principal la  Combinatul de Vinuri „Cricova”. Titlul „Vinificatorul anului” și Medalia „Nicolae Guzun”, care recompensează nu doar excelența în producerea vinului, ci și contribuția la dezvoltarea brandului de țară „Vinul Moldovei. Uimitor de bun.”, i-a revenit domnului Vasile Dodon, agronom-șef la „Călărași Divin”. \n\n\nZiua Națională a Vinului 2025 reafirmă angajamentul Republicii Moldova de a susține excelența și inovația în sectorul vitivinicol, precum și rolul acesteia în promovarea culturii și tradițiilor naționale. Evenimentul continuă să fie o platformă importantă de recunoaștere a realizărilor producătorilor și specialiștilor din industria vinicolă și de consolidare a imaginii Moldovei pe plan internațional. Prin aceste distincții, Ziua Națională a Vinului evidențiază importanța sustenabilității, educației și dezvoltării durabile a sectorului vitivinicol. \n\n\n\n\nNu există o cantitate sigură a consumului de alcool!",
  "metadata": {
    "id": 59,
    "source_url": "https://diez.md/2025/10/06/cine-sunt-premiantii-zilei-nationale-a-vinului-in-acest-an-au-fost-acordate-doua-distinctii-noi-pentru-meritele-vinificatorilor/"
  }
}