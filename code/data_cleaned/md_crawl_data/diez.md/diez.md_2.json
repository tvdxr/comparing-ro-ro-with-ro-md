{
  "title": "Indemnizație de peste 6.000 de euro: cum poți face pregătirea militară voluntară în România",
  "content": "Președintele României, Nicușor Dan, a promulgat pe 9 ianuarie 2026 \nlegea care reglementează pregătirea militară voluntară de bază\n. Actul normativ le oferă tinerilor posibilitatea de a urma un stagiu de până la patru luni în armată, în schimbul unei indemnizații totale care depășește 6.000 de euro. Programul este disponibil și pentru tinerii din Moldova care au dublă cetățenie.\n\n\n\n\nAnunțul se adresează femeilor și bărbaților cu vârste cuprinse între 18 și 35 de ani care nu au efectuat serviciul militar activ sau în rezervă. Înscrierea se face voluntar, în baza unui angajament pe propria răspundere, după parcurgerea unui proces de selecție și declararea ca apt(ă).\n\n\nPe durata pregătirii, voluntarii vor beneficia gratuit de cazare, hrană, echipament, asistență medicală și o indemnizație lunară similară celei acordate militarilor în termen. După finalizarea stagiului, participanții vor primi o indemnizație suplimentară echivalentă cu trei salarii medii brute pe economie și vor fi trecuți în rezerva operațională a armatei.\n\n\nLa finalul programului, cei interesați pot opta pentru continuarea carierei în armată. Numărul de locuri disponibile va fi stabilit anual de Ministerul Apărării, în funcție de bugetul alocat.",
  "metadata": {
    "id": 2,
    "source_url": "https://diez.md/2026/01/10/indemnizatie-de-peste-6-000-de-euro-cum-poti-face-pregatirea-militara-voluntara-in-romania/"
  }
}