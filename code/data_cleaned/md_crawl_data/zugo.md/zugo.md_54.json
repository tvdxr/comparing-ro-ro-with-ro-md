{
  "title": "video | Igor Grosu a prezentat 10 realizări ale guvernării în 2025",
  "content": "Președintele Parlamentului, Igor Grosu, a prezentat un bilanț al principalelor 10 acțiuni realizate de guvernare în anul 2025.\n\n\nUrmărește-ne pe \nTelegram\n și \nInstagram\n.\n\n\n\n\nPotrivit speakerului, una dintre cele mai importante realizări ale anului este finalizarea construcției Liniei Independenței Energetice Vulcănești–Chișinău, proiect strategic pentru securitatea energetică a Republicii Moldova. Totodată, autoritățile au obținut cel mai mare pachet financiar primit vreodată de țară din partea Uniunii Europene, în valoare de 1,9 miliarde de euro.\n\nÎn domeniul dezvoltării locale, în 2025 au fost finalizate 202 proiecte prin programul „Satul European II”, iar pentru infrastructura rutieră a fost alocată cea mai mare sumă din istoria țării – 3,2 miliarde de lei. De asemenea, a fost lansat programul „Europa este Aproape”, care prevede finanțarea a 579 de proiecte de reabilitare a drumurilor locale.\n\nÎn educație, Igor Grosu a menționat că în acest an s-a înregistrat cel mai mare număr de elevi care au ales să-și continue studiile universitare în Republica Moldova, iar autoritățile au introdus alimentația gratuită pentru copiii din clasele a V-a – a IX-a.\n\nPe plan cultural și financiar, Republica Moldova a obținut includerea cobzei în patrimoniul UNESCO și a devenit membră a Sistemului Unic European de Plăți în Euro – SEPA, un pas important pentru integrarea economică europeană.\n\nTotodată, speakerul Parlamentului a subliniat că, în urma alegerilor, a fost obținută o nouă majoritate parlamentară pro-europeană, care, potrivit acestuia, va asigura continuarea parcursului de aderare a Republicii Moldova la Uniunea Europeană.",
  "metadata": {
    "id": 54,
    "source_url": "https://zugo.md/toate-stirile/video-igor-grosu-a-prezentat-10-realizari-ale-guvernarii-in-2025/248776/toate-stirile"
  }
}