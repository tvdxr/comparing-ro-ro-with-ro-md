{
  "title": "Republica Moldova intră din nou în competiția „Destinația Anului 2026”",
  "content": "Republica Moldova participă pentru al treilea an consecutiv la competiția \n„Destinația Anului”\n, ediția 2026, un concurs de anvergură organizat în România, care, în ultimii ani, a inclus și destinații turistice de pe malul drept al Prutului. Nominalizările la etapa națională pot fi făcute până la 15 ianuarie, iar publicul este invitat să propună locurile care merită recunoaștere pentru poveștile, experiențele și eforturile comunităților locale.\n\n\nUrmărește-ne pe \nTelegram\n și \nInstagram\n.\n\n\n\n\nDespre regulile concursului la etapa națională și ce înseamnă participarea Republicii Moldova în această competiție, am discutat cu șeful secției dezvoltare de produs și infrastructură turistică de la Oficiul Național al Turismului, Valentin Ceban. În cadrul emisiunii \n„Zi de Zi” de la Radio Moldova\n, Valentin Ceban, a explicat care sunt noutățile ediției 2026.\n\n„Participarea Republicii Moldova în acest concurs înseamnă, în primul rând, mai multă vizibilitate pe piața din România și la nivel internațional. Noi, la Oficiul Național al Turismului, depunem eforturi importante pentru promovarea Republicii Moldova ca destinație turistică, iar concursuri precum Destinația Anului vin să propulseze imaginea țării noastre”\n, a declarat Valentin Ceban.\n\nOficialul spune că așteptările pentru ediția următoare sunt mari, iar obiectivul este ca în competiție să fie incluse și destinații care nu au fost nominalizate anterior, scrie \nMoldova1\n.\n\n„Ne dorim ca anul viitor să vedem și alte destinații, noi, care să se facă remarcate”,\n a subliniat acesta.\n\nNoutățile ediției 2026: categorii noi și rol consultativ pentru câștigători\n\n\nEdiția din acest an vine cu schimbări importante. Una dintre ele este introducerea categoriei \n„Destinații ale Inspirației”\n, care vizează destinațiile câștigătoare din ultimii trei ani, atât din Republica Moldova, cât și din România.\n\n„Toate destinațiile care au câștigat în ultimii trei ani titlul de Destinația Anului nu mai pot fi nominalizate în concurs. Ele vor avea, însă, un rol consultativ și vor putea nominaliza alte destinații din localitatea sau regiunea lor”\n, a explicat Valentin Ceban.\n\nÎn total, competiția cuprinde opt categorii, la care publicul poate face nominalizări. Printre acestea se regăsesc:\n\n\n\nOrașe care inspiră,\n categorie rezervată municipiilor cu notorietate națională;\n\n\nStațiuni balneare și turistice\n, deschise pe tot parcursul anului;\n\n\nTărâmuri fermecate,\n zone sau localități cu potențial turistic bazat pe natură, istorie și tradiții;\n\n\nSate de poveste,\n localități mici care oferă experiențe autentice rurale;\n\n\nJoacă și adrenalină\n, o categorie nouă dedicată atracțiilor recreative și sportive pentru familii și copii;\n\n\nSanctuarele istoriei\n, care include obiective de patrimoniu istoric și spiritual, precum conacele și mănăstirile;\n\n\nTărâmul cunoașterii,\n dedicată muzeelor și instituțiilor cu rol educativ.\n\n\nCea mai bună promovare\n – o categorie specială, rezervată destinațiilor cu performanțe remarcabile în promovarea turistică.\n\n\n\n\n„Această categorie, Tărâmul cunoașterii, reunește instituții și obiective turistice cu rol educativ și promovează știința, arta și cultura prin colecții, expoziții și programe interactive. Muzeele din Republica Moldova sunt un exemplu foarte bun aici”,\n a precizat reprezentantul Oficiului Național al Turismului.\n\nExistă și categoria \n„Cea mai bună promovare”\n, care nu este supusă votului public. \n„Aici pot aplica individual destinațiile, prin prezentarea unui material video de minimum trei minute, în care sunt evidențiate inițiativele de promovare realizate”\n, a explicat Valentin Ceban.\n\nCe criterii trebuie să îndeplinească o destinație?\n\n\nPentru a fi eligibilă, o destinație trebuie să respecte câteva criterii esențiale.\n\n„În primul rând, destinația trebuie să fie activă pe tot parcursul anului, să aibă turiști, o pagină de social media și un site activ, astfel încât noi să putem evalua corect activitatea acesteia”\n, a menționat Ceban.\n\nDe asemenea, sunt analizate investițiile realizate în ultimii doi ani, infrastructura turistică existentă, planurile pentru 2026 și viziunea de dezvoltare pe termen lung.\n\n„Destinația trebuie să aibă o viziune clară, să ne motiveze și să explice de ce este cea mai bună și ce își propune pe viitor”\n, a adăugat el.\n\nRezultate concrete pentru Moldova\n\n\nParticiparea la \n„Destinația Anului”\n a adus deja rezultate vizibile pentru Republica Moldova. În 2023, satul Văleni, din raionul Cahul, a fost desemnat marele câștigător al distincției speciale \n„Destinația Anului în Republica Moldova”\n, iar Lunca Prutului de Jos a fost apreciată la categoria \n„Cea mai bună promovare”\n.\n\nPotrivit organizatorilor, câștigătorii competiției au beneficiat de creșteri semnificative ale vizibilității și intenției de vizitare, confirmând faptul că \n„Destinația Anului”\n este mai mult decât un titlu simbolic: este o recunoaștere a muncii comunităților locale și a antreprenorilor din turism, cu un impact real asupra dezvoltării regiunilor.\n\nCompetiția națională este organizată de Oficiul Național al Turismului, cu susținerea Ministerului Culturii. Astfel, România și Republica Moldova își caută cele mai frumoase locuri, povești și experiențe care inspiră turiști de pretutindeni.",
  "metadata": {
    "id": 30,
    "source_url": "https://zugo.md/toate-stirile/republica-moldova-intra-din-nou-in-competitia-destinatia-anului-2026/248843/toate-stirile"
  }
}