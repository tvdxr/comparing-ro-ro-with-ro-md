{
  "title": "Crește cererea de cetățenie în rândul locuitorilor din stânga Nistrului",
  "content": "Numărul cererilor pentru obținerea cetățeniei Republicii Moldova depuse de locuitorii din stânga Nistrului a crescut semnificativ în ultimele luni ale anului trecut, înainte de intrarea în vigoare a noii legi privind cetățenia. Potrivit datelor raportate de ASP, creșterea este de aproximativ 50% comparativ cu aceeași perioadă a anului precedent, scrie\n zonadesecuritate.md.\n\n\nUrmărește-ne pe \nTelegram\n și \nInstagram\n.\n\n\n\n\nModificările legislative, semnate de președinta Maia Sandu și publicate în septembrie 2025, au intrat în vigoare pe 24 decembrie 2025. Noua lege a restricționat posibilitatea obținerii automate a cetățeniei pentru locuitorii regiunii transnistrene și a complicat procedura de depunere a cererilor, ceea ce a determinat sute de persoane să depună actele înainte de aplicarea modificărilor.\n\nÎn perioada septembrie-decembrie 2025, peste 2.000 de persoane din stânga Nistrului au solicitat cetățenia, comparativ cu 1.394 în aceeași perioadă a anului 2024. Cea mai mare creștere a fost înregistrată în decembrie 2025, când 744 de persoane au depus cereri, aproape dublu față de decembrie 2024.\n\nLegea păstrează principiul conform căruia un copil este cetățean al Republicii Moldova dacă cel puțin unul dintre părinți este cetățean moldovean, însă a eliminat posibilitatea ca simpla naștere în regiunea transnistreană să ofere automat dreptul la cetățenie.\n\nDatele oficiale indică faptul că la 30 iunie 2025 erau înregistrați peste 375.000 de locuitori în stânga Nistrului în Registrul de stat al populației, majoritatea deținând pașapoarte sau buletine de identitate ale Republicii Moldova.",
  "metadata": {
    "id": 13,
    "source_url": "https://zugo.md/toate-stirile/creste-cererea-de-cetatenie-in-randul-locuitorilor-din-stanga-nistrului/248892/toate-stirile"
  }
}