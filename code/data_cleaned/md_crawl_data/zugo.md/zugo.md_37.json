{
  "title": "Veaceslav Platon cere să fie audiat în dosarul „Frauda bancară”",
  "content": "Veaceslav Platon a depus o cerere prin care solicită să fie audiat în calitate de martor în dosarul fraudei bancare, în care fostul lider politic Vlad Plahotniuc este inculpat. Anunțul a fost făcut de Sergiu Stratan, președintele completului de judecători, în debutul ședinței de judecată de astăzi, 6 ianuarie, scrie\n Jurnal.md\n.\n\n\nUrmărește-ne pe \nTelegram\n și \nInstagram\n.\n\n\n\n\n\n\n\n\n\n\n\n\n\n\nCererea urmează să fie examinată în ședințele viitoare. Dosarul se află în prezent în faza audierii martorilor propuși de apărare.\n\nPlaton a fost menționat anterior în declarațiile mai multor martori audiați în instanță, motiv pentru care solicită să ofere propriile explicații în fața judecătorilor.\n\nLa Judecătoria Chișinău, sediul Buiucani, continuă examinarea dosarului „Frauda bancară”, ajuns la etapa analizării probelor apărării. Ședința de astăzi are loc în lipsa inculpatului Vlad Plahotniuc, care a cerut să nu fie escortat, invocând necesitatea de a studia materialele cauzei. Procesul continuă în lipsa sa, cu examinarea chestiunilor procedurale și administrarea probelor.\n\nVeaceslav Platon este vizat în mai multe dosare penale de rezonanță. Acesta a fost reținut în martie 2025, în Marea Britanie, iar autoritățile de la Chișinău au solicitat extrădarea sa în dosare ce țin de frauda bancară, schema „Laundromat” și un caz de corupere activă.\n\nPe plan internațional, Platon a fost condamnat în lipsă de o instanță din Federația Rusă la 24 de ani de închisoare într-un dosar privind retragerea ilegală a fondurilor.\n\nDosarul „Frauda bancară” vizează dispariția a peste un miliard de dolari din sistemul bancar al Republicii Moldova și rămâne unul dintre cele mai importante cazuri aflate pe rol.",
  "metadata": {
    "id": 37,
    "source_url": "https://zugo.md/toate-stirile/veaceslav-platon-cere-sa-fie-audiat-in-dosarul-frauda-bancara/248818/toate-stirile"
  }
}