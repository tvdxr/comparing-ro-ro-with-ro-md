{
  "title": "Ambulanțe deblocate și vehicule tractate: Salvatorii au intervenit în zeci de misiuni în doar 24 de ore",
  "content": "Salvatorii și pompierii din cadrul Inspectoratul General pentru Situații de Urgență al MAI au intervenit în ultimele 24 de ore în 88 de misiuni, ca urmare a condițiilor meteo nefavorabile înregistrate pe teritoriul țării.\n\n\nUrmărește-ne pe \nTelegram\n și \nInstagram\n.\n\n\n\n\nPotrivit comunicatului IGSU, cele mai multe intervenții, 33 la număr, au vizat lucrări de tractare și deblocare a mijloacelor de transport rămase în dificultate pe drumurile acoperite cu ghețuș. În localitatea Hăsnășenii Mari, raionul Drochia, salvatorii au deblocat o ambulanță care se deplasa către un pacient și a derapat de pe carosabil. O situație similară a fost înregistrată și în localitatea Susleni, raionul Orhei, unde o ambulanță cu pacient a fost tractată pentru a-și putea continua deplasarea.\n\nIntervenții au avut loc și în raionul Ialoveni, unde două autobuze, un camion și patru autoturisme au avut nevoie de suport. La Nicoreni, raionul Drochia, au fost deblocate zece automobile, iar alte trei au fost tractate în localitatea Zăicani, raionul Râșcani. Acțiuni similare s-au desfășurat și în raioanele Glodeni, Sângerei, Ocnița, Edineț, precum și în municipiul Chișinău.\n\nIGSU precizează că, în urma acestor situații de risc, nicio persoană nu a avut de suferit. Autoritățile continuă misiunile de monitorizare și intervenție pe traseele din țară și îndeamnă cetățenii la responsabilitate maximă în trafic.\n\nÎn caz de situații de urgență, populația este rugată să apeleze Serviciul 112.",
  "metadata": {
    "id": 26,
    "source_url": "https://zugo.md/toate-stirile/ambulante-deblocate-si-vehicule-tractate-salvatorii-au-intervenit-in-zeci-de-misiuni-in-doar-24-de-ore/248854/toate-stirile"
  }
}