{
  "title": "Escrocherie telefonică în capitală: O femeie a rămas fără 550.000 de lei",
  "content": "O femeie în vârstă de 73 de ani a sesizat polițiștii din sectorul Botanica, după ce a fost înșelată printr-o schemă de fraudă telefonică. Potrivit informațiilor oferite de Poliția Republicii Moldova, victima a fost contactată de o femeie vorbitoare de limbă rusă, care s-a prezentat drept angajată a instituțiilor de drept.\n\n\nUrmărește-ne pe \nTelegram\n și \nInstagram\n.\n\n\n\n\nAceasta i-a comunicat că o persoană ar intenționa să-i sustragă mijloacele bănești din conturile deschise la două instituții bancare și că, pentru a preveni presupusa fraudă, banii ar trebui transmiși către Banca Națională a Moldovei, pentru a fi păstrați „în siguranță”.\n\nIndusă în eroare, femeia a solicitat eliberarea banilor din ambele bănci, ridicând suma totală de 550.000 de lei. Ulterior, la domiciliul acesteia s-a prezentat o femeie necunoscută, care a preluat banii, i-a depozitat într-un rucsac și a plecat într-o direcție necunoscută.\n\nPe acest caz a fost inițiată o anchetă, iar polițiștii întreprind măsuri pentru identificarea și reținerea persoanelor implicate.\n\nÎn acest context, oamenii legii reamintesc că instituțiile de drept și băncile nu solicită niciodată transferarea sau predarea mijloacelor bănești sub pretextul „verificării” sau „păstrării în siguranță”.\n\nCetățenii sunt îndemnați ca, în cazul apelurilor telefonice suspecte:\n\n\n\nsă nu divulge date personale sau bancare;\n\n\nsă nu retragă bani la solicitarea unor persoane necunoscute;\n\n\nsă închidă apelul și să contacteze direct instituția vizată prin numere oficiale;\n\n\nsă sesizeze imediat Poliția la numărul de urgență 112.",
  "metadata": {
    "id": 1,
    "source_url": "https://zugo.md/toate-stirile/escrocherie-telefonica-in-capitala-o-femeie-a-ramas-fara-550-000-de-lei/248906/toate-stirile"
  }
}