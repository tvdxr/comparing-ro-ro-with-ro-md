{
  "title": "Presa: Irina Rimes părăsește juriul de la Vocea României după opt ani",
  "content": "Schimbări majore se anunță la „Vocea României”. După ce Theo Rose a anunțat că renunță la emisiune, Irina Rimes a decis, la rândul ei, să plece din juriul show-ului difuzat de Pro TV. Potrivit \npresei din România\n, artista nu va mai face parte din echipă începând cu sezonul viitor, iar decizia ar fi una definitivă.\n\n\nUrmărește-ne pe \nTelegram\n și \nInstagram\n.\n\n\n\n\nIrina Rimes a fost una dintre cele mai apreciate prezențe din juriu, după ce a intrat în proiect în 2018, preluând locul Loredanei. De-a lungul anilor, concurenții din echipa sa s-au aflat de mai multe ori foarte aproape de câștigarea trofeului, iar artista a devenit o figură-cheie a formatului.\n\nSurse apropiate producției spun că plecarea are legătură cu viața personală a cântăreței. Irina Rimes petrece tot mai mult timp la Paris, acolo unde se află iubitul ei, producătorul francez David Goldcher, iar deplasările frecvente între Franța și România ar fi devenit tot mai dificile. În plus, programul solicitant de filmări ar fi început să îi afecteze activitatea artistică și concertele.\n\nDeși producătorii ar fi convins-o să mai rămână și în sezonul trecut, artista ar fi transmis recent că nu mai poate continua în actualul ritm. Până în acest moment, Pro TV nu a făcut un anunț oficial.\n\nOdată cu plecarea Irinei Rimes, echipa emisiunii trebuie să identifice un nou jurat, iar sezonul următor al „Vocii României” se anunță deja unul plin de schimbări și surprize.",
  "metadata": {
    "id": 16,
    "source_url": "https://zugo.md/toate-stirile/presa-irina-rimes-paraseste-juriul-de-la-vocea-romaniei-dupa-opt-ani/248910/toate-stirile"
  }
}