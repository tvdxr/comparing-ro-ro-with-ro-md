{
  "title": "Tariful la gaze ar putea scădea. Ce spune șeful Energocom",
  "content": "Tarifele la gazele naturale ar putea fi ajustate în jos în perioada următoare, susține directorul general interimar al SA Energocom, Eugeniu Buzatu. Potrivit acestuia, nivelul final al tarifelor va fi decis de ANRE la sfârșitul lunii ianuarie, urmând să fie aplicat inclusiv în sezonul rece viitor.\n\n\nUrmărește-ne pe \nTelegram\n și \nInstagram\n.\n\n\n\n\nEugeniu Buzatu a declarat că Energocom a comunicat încă din luna septembrie 2025 prețul de achiziție al gazelor naturale pentru întregul an gazier, stabilit la 38,5 euro/MWh, un cost mai redus comparativ cu perioada precedentă. Acest preț va sta la baza calculelor efectuate de autoritatea de reglementare pentru stabilirea tarifelor finale pentru consumatori.\n\n„Cel mai probabil, tariful va fi mai mic, însă urmează calcule exacte, strict matematice. Decizia nu ne aparține nouă, ci ANRE, iar procesul este aproape de final”, a precizat Eugeniu Buzatu în cadrul emisiunii „Rezoomat cu Ileana Pîrgaru”, difuzată de Realitatea TV.\n\nTotodată, acesta a explicat că noile tarife, odată aprobate la sfârșitul lunii ianuarie, vor fi valabile pentru un an calendaristic și vor acoperi inclusiv următorul sezon rece. „Consumul maxim se înregistrează, de regulă, în lunile decembrie și ianuarie, iar experiența anului trecut a arătat că nivelul rămâne ridicat și în februarie. Tariful aprobat acum va fi aplicabil și în noiembrie–decembrie 2026, precum și în ianuarie 2027”, a explicat Buzatu.",
  "metadata": {
    "id": 35,
    "source_url": "https://zugo.md/toate-stirile/tariful-la-gaze-ar-putea-scadea-precizarile-anre/248846/toate-stirile"
  }
}