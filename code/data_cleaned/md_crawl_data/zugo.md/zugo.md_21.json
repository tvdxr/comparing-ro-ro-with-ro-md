{
  "title": "110 mii de păsări au fost nimicite după depistarea unei substanțe interzise în ferme",
  "content": "Aproximativ 110 mii de păsări au fost nimicite în urma unei anchete desfășurate de Agenția Națională pentru Siguranța Alimentelor, după ce în probe de ser și ouă a fost depistată prezența metronidazolului, o substanță interzisă în producția alimentară.\n\n\nUrmărește-ne pe \nTelegram\n și \nInstagram\n.\n\n\n\n\nPotrivit ANSA, substanța a fost identificată în urma controalelor efectuate la mai multe ferme autohtone, iar investigațiile au arătat că sursa contaminării a fost hrana pentru animale, în care metronidazolul ar fi fost adăugat de producători. Ca urmare, autoritățile au dispus măsuri drastice pentru protejarea sănătății publice.\n\nÎn total, au fost verificate 17 unități, inclusiv ferme de păsări, depozite de furaje și un abator. În toate cazurile, a fost suspendată circulația păsărilor și a ouălor, iar produsele au fost retrase de pe piață. Până în prezent, 110 mii de păsări au fost supuse nimicirii, iar unele acțiuni sunt încă în desfășurare.\n\nTotodată, ANSA a decis sistarea importurilor de furaje combinate implicate în caz și a solicitat explicații autorităților veterinare din țările exportatoare. Agenția precizează că măsurile nu afectează hrana pentru animalele de companie.\n\nAncheta este în desfășurare, iar autoritățile urmează să comunice informații suplimentare pe măsură ce apar noi date.",
  "metadata": {
    "id": 21,
    "source_url": "https://zugo.md/actualitate/110-mii-de-pasari-au-fost-nimicite-dupa-depistarea-unei-substante-interzise-in-ferme/248869/actualitate"
  }
}