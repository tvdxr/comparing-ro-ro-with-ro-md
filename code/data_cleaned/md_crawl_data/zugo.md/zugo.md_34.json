{
  "title": "O femeie a născut al nouălea copil în drum spre spital",
  "content": "O femeie în vârstă de 37 de ani, din raionul Sîngerei, a născut al nouălea copil în ambulanță, în drum spre spital, anunță Centrul Național de Asistență Medicală Urgentă Prespitalicească (CNAMUP).\n\n\nUrmărește-ne pe \nTelegram\n și \nInstagram\n.\n\n\n\n\nPotrivit CNAMUP, cazul a fost înregistrat la data de 5 ianuarie 2026, la ora 14:14, când Dispeceratul comun de urgență a recepționat un apel privind o femeie gravidă, aflată la 38–39 de săptămâni de sarcină, care prezenta contracții uterine. Echipajul de asistență medicală urgentă din cadrul SAMU Sîngerei a ajuns la domiciliul pacientei în aproximativ 12 minute.\n\nÎn urma evaluării medicale, s-a constatat că femeia se afla la a noua sarcină și prezenta semne de debut al travaliului, fiind luată decizia de a o transporta de urgență la spital. În timpul deplasării, travaliul s-a declanșat, iar la ora 14:45 femeia a născut un băiețel.\n\nNou-născutul a avut o greutate de 3.350 de grame și un scor Apgar de 7–8 puncte.\n\nMama și copilul, aflați în stare satisfăcătoare, au fost transportați ulterior la Centrul Perinatal al Spitalului Clinic Bălți pentru îngrijiri postnatale.",
  "metadata": {
    "id": 34,
    "source_url": "https://zugo.md/toate-stirile/o-femeie-a-nascut-al-noualea-copil-in-drum-spre-spital/248832/toate-stirile"
  }
}