{
  "title": "Atenție la gheața formată pe râuri și lacuri. Avertismentul salvatorilor",
  "content": "Temperaturile scăzute din ultimele zile au favorizat formarea unui strat de gheață pe râurile și lacurile din Republica Moldova, însă acesta rămâne subțire și instabil. În acest context, Inspectoratul General pentru Situații de Urgență (IGSU) atenționează populația asupra riscurilor pe care le implică deplasarea sau desfășurarea activităților pe suprafața înghețată a bazinelor acvatice.\n\n\nUrmărește-ne pe \nTelegram\n și \nInstagram\n.\n\n\n\n\nPotrivit prognozei hidrologice emise de Serviciul Hidrometeorologic de Stat, până pe 3 ianuarie se vor menține formațiuni de gheață pe majoritatea râurilor mici, pe unele lacuri, precum și pe anumite sectoare ale râurilor Nistru și Prut.\n\nIGSU subliniază că, deși temperaturile scăzute favorizează apariția podului de gheață, acesta nu este suficient de rigid pentru a susține greutatea unei persoane, mai ales în condițiile variațiilor de temperatură din ultima perioadă.\n\nÎn acest context, salvatorii recomandă evitarea aglomerării de persoane pe gheață și a efectuării mai multor găuri apropiate, care pot slăbi structura acesteia. Cei care aleg, totuși, să meargă la pescuit la copcă sunt îndemnați să fie echipați corespunzător, inclusiv cu vestă de salvare și frânghie de intervenție.\n\nTotodată, autoritățile atrag atenția asupra necesității supravegherii stricte a copiilor și adolescenților și le cer adulților să nu permită aflarea acestora pe gheața subțire sau în apropierea bazinelor acvatice.\n\nÎn caz de pericol, oamenii sunt îndemnați să apeleze Serviciul de Urgență 112.",
  "metadata": {
    "id": 52,
    "source_url": "https://zugo.md/toate-stirile/atentie-la-gheata-formata-pe-rauri-si-lacuri-avertismentul-salvatorilor/248767/toate-stirile"
  }
}