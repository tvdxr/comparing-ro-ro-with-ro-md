{
  "title": "foto | Segmentul Iași–Ungheni al Autostrăzii A8, prezentat de autoritățile române",
  "content": "Autoritățile române au prezentat cum vor arăta ultimii 15 kilometri ai Autostrăzii A8, pe direcția Iași–Ungheni, spre frontiera cu Republica Moldova, segment din Autostrada Unirii.\n\n\nUrmărește-ne pe \nTelegram\n și \nInstagram\n.\n\n\n\n\nSecretarul de stat al Ministerului Transporturilor și Infrastructurii din România, Irinel Ionel Scrioșteanu, a anunțat lansarea licitației pentru proiectarea și execuția ultimului lot al tronsonului Târgu Neamț – Iași – Ungheni, parte a Autostrăzii Unirii A8, care va asigura conexiunea rutieră cu Republica Moldova.\n\nPotrivit oficialului, proiectul include și construirea primilor kilometri de autostradă pe teritoriul Republicii Moldova, respectiv un segment de 4,7 km, care va face legătura cu Podul de Flori peste Prut de la Ungheni.\n\nTermenul-limită pentru depunerea ofertelor este 26 ianuarie 2026, ora 15:00.\n\nContractul prevede realizarea unui traseu de aproximativ 15 km, construirea a 14 poduri și pasaje, două tuneluri, două noduri rutiere și un drum de legătură de 2,77 km către podul peste Prut. De asemenea, proiectul include conexiunea cu un viitor hub logistic multimodal, planificat în raionul Ungheni.\n\nValoarea estimată a contractului pentru lotul 4 al Autostrăzii A8 este de 4,7 miliarde de lei, finanțarea urmând a fi asigurată prin Programul Security Action for Europe. Procedura de licitație este derulată de Compania Națională de Investiții Rutiere.",
  "metadata": {
    "id": 41,
    "source_url": "https://zugo.md/toate-stirile/foto-segmentul-iasi-ungheni-al-autostrazii-a8-prezentat-de-autoritatile-romane/248814/toate-stirile"
  }
}