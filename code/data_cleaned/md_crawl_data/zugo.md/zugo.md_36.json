{
  "title": "Kadîrov l-a numit pe fiul său de 20 de ani vicepremier interimar al Ceceniei",
  "content": "Liderul Ceceniei, Ramzan Kadîrov, l-a numit pe fiul său cel mare, Ahmat Kadîrov, în vârstă de 20 de ani, în funcția de vicepremier interimar al guvernului republicii. \n\n\nUrmărește-ne pe \nTelegram\n și \nInstagram\n.\n\n\n\n\nOdată cu preluarea noii funcții, Ahmat Kadîrov își va păstra și postul de ministru al Sportului și Culturii Fizice al Ceceniei, funcție pe care o ocupă din luna mai 2024. Anterior, în perioada februarie–mai 2024, acesta a deținut funcția de ministru al Tineretului, scrie \nMeduza.io\n.\n\nAlți fii ai lui Ramzan Kadîrov ocupă, de asemenea, funcții importante în structurile republicii. În 2024, al doilea fiu, Zelimhan Kadîrov, a fost numit șef al clubului de lupte „Ahmat” și al Federației de Box a Ceceniei, iar în 2025, al treilea fiu, Adam Kadîrov, a devenit secretar al Consiliului de Securitate al republicii.\n\nPotrivit unei analize realizate de publicația de investigații „Proiect”, cel puțin 96 de rude ale lui Ramzan Kadîrov au ocupat sau ocupă funcții legate de putere, inclusiv șapte dintre cei 14 copii ai săi.\n\nÎn ultimii ani, în presă și pe rețelele sociale au circulat informații privind o posibilă stare gravă de sănătate a liderului cecen. Publicația „Novaya Gazeta Europa” a scris, citând surse, că Ramzan Kadîrov ar fi fost diagnosticat încă din 2019 cu necroză pancreatică. Kadîrov a negat în repetate rânduri aceste informații, afirmând că nu are probleme de sănătate.",
  "metadata": {
    "id": 36,
    "source_url": "https://zugo.md/toate-stirile/kadirov-l-a-numit-pe-fiul-sau-de-20-de-ani-vicepremier-interimar-al-ceceniei/248830/toate-stirile"
  }
}