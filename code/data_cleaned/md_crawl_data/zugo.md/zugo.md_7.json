{
  "title": "Accident fatal în Alpi: un cetățean al Republicii Moldova și-a pierdut viața",
  "content": "Un bărbat de 34 de ani din Republica Moldova a murit în urma unui accident produs în stațiunea de schi Cervinia, din Italia, în timp ce practica freeride-ul, relatează presa italiană.\n\n\nUrmărește-ne pe \nTelegram\n și \nInstagram\n.\n\n\n\n\nIncidentul s-a produs pe 7 ianuarie, în jurul orei 13:30. După ce a urcat cu telescaunul și a efectuat o coborâre pe pârtie, snowboarderul a ieșit în afara traseelor amenajate. Ajuns într-o zonă puternic înghețată, acesta a pierdut controlul, a alunecat aproximativ 50 de metri și a căzut de pe o stâncă de circa 30 de metri, impactul fiind fatal, scrie aostasera.it.\n\nAlarma a fost declanșată de însoțitoarea sa, care, observând că bărbatul nu s-a mai întors, a alertat salvatorii.\n\nDupă mai multe ore de căutări, echipele de intervenție au găsit corpul neînsuflețit într-un canion, la o altitudine de aproximativ 2.250 de metri, între Plan Maison și Cervinia.\n\nTrupul victimei a fost transportat la morgă pentru expertiză medico-legală, iar autoritățile italiene au deschis o anchetă pentru a stabili circumstanțele exacte ale tragediei.",
  "metadata": {
    "id": 7,
    "source_url": "https://zugo.md/toate-stirile/accident-fatal-in-alpi-un-cetatean-al-republicii-moldova-si-a-pierdut-viata/248862/toate-stirile"
  }
}